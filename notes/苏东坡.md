
<h3>定风波</h3>

<p>莫听穿林打叶声，何妨吟啸且徐行。</p>
<p>竹杖芒鞋轻胜马，谁怕？一蓑烟雨任平生。</p>
<p>料峭春风吹酒醒，微冷，山头斜照却相迎。</p>
<p>回首向来萧瑟处，归去，也无风雨也无晴。</p>

<br/>
<h3>江城子·乙卯正月二十日夜记梦</h3>

<p>十年生死两茫茫，不思量，自难忘。</p>
<p>千里孤坟，无处话凄凉。</p>
<p>纵使相逢应不识，尘满面，鬓如霜。</p>
<p>夜来幽梦忽还乡，小轩窗，正梳妆。</p>
<p>相顾无言，惟有泪千行。</p>
<p>料得年年肠断处，明月夜，短松岗。</p>
